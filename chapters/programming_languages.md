# Programovací jazyky

Počítače vždy, od svého vzniku až dodnes, pracovaly pouze s binární
soustavou. Binární soustava nám umožňuje reprezentovat dva stavy, stavy,
které často nazýváme třeba `ano`/`ne` nebo `1`/`0`. Co přesně tyto dvě
hodnoty reprezentují není důležité. Můžeme jimi vyjádřit skoro cokoliv,
záleží jen na domluvě. Důležité je, že těmto dvěma hodnotám, a tedy i
binární soustavě rozumí počítač. Ne češtině, ne angličtině,
ne klingonštině, ani žádné jiné řeči, ale binární soustavě. Abychom
se tak s počítačem domluvili, musíme mu prezentovat data právě
v binární podobě. Na první pohled to může vypadat zbytečně komplikovaně.
Proč bychom vytvářeli tak složitý stroj, a ještě jej vytvořili tak,
že se s ním nedokážeme pořádně ani domluvit? Důvod je jednoduchý.
Počítače se skládají z elektronických prvků. Ty nedokáží rozumět lidské
řeči, nepoznají, co se nachází na obrázku, a nemají nejmenší tušení, co je
to Counter Strike. Umí ale detekovat dva stavy. `Napětí` a `žádné napětí`.

To, že práce s binární soustavou nedělá problém počítačům, ovšem neznamená,
že to nebude dělat problém ani lidem. Nikomu se nechce zapisovat do počítače
data v binární podobě. Když někomu chceme poslat obrázek, nechceme ten obrázek
do počítače zapisovat v jedničkách a nulách. Když někomu chceme poslat
zprávu, nechceme ji nejdříve ručně kódovat do hodnot `true`/`false`.
A pravda je... programátorům se to nechce taky. Ve snaze ušetřit si práci
tak vymysleli něco, čemu dnes říkáme programovací jazyky.

Programovací jazyky slouží k ulehčení komunikace mezi člověkem
a počítačem. Programovací jazyky jsou navržené tak, aby v nich
bylo možné zapsat instrukce pro počítač, a zároveň aby byly čitelné
pro člověka. Proto většina moderních programovacích jazyků připomíná, alespoň
částečně, mluvenou angličtinu. Kód napsaný v takovém programovacím jazyce
se nazývá 'zdrojový kód.' Zdrojový kód je poté překladačem přeložen do
tzv. 'strojového' (binárního) kódu, kterému počítač rozumí. Programovací
jazyk bez překladače pro počítač nic neznamená.

Programovacích jazyků dnes existuje spousta. Každý má své výhody
a nevýhody a každý se hodí k nečemu jinému. V jádru si ale spousta
jazyků je velmi podobných, a princip programování se nemění. Není
tedy důležité naučit se programovací jazyk. Důležité je naučit
se programovat. Programovací jazyk je pouze nástroj, který
k programování využijeme a po pochopení principů programování není
problém naučit se jiný jazyk, než jaký jsme používali dříve.
